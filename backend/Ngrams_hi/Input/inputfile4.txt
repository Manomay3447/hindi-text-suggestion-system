शुभमन गिल, वो नाम जिसे टीम इंडिया के फ्यूचर टेस्ट कप्तान के तौर पर देखा जा रहा है. आईपीएल 2025 में उन्होंने अपनी कप्तानी से सभी का दिल जीत लिया है. गुजरात टाइटन्स (जीटी) के सहायक कोच पार्थिव पटेल ने भी उनकी तारीफों के पुल बांध दिए हैं. उन्होंने कहा कि टीम के ड्रेसिंग रूम में एक लीडर के रूप में उनकी मौजूदगी महसूस की जा सकती है. पार्थिव ने बताया कि गिल के बारे में उन्हें कुछ और बताने की जरूरत नहीं है.

क्या बोले पार्थिव पटेल?

पटेल ने प्री-मैच प्रेस कॉन्फ्रेंस में कहा, 'देखिए, वह शानदार रहे हैं. मुझे लगा कि जिस तरह से वह समूह के साथ रहे हैं, मुझे उनका उल्लेख करने की कोई जरूरत नहीं है. जिस तरह से वह स्थिति को संभाल रहे हैं, वह बहुत रन बना रहे हैं. वह बहुत अच्छे रहे हैं, मैदान पर और मैदान के बाहर भी सक्रिय रहे हैं. वह युवा खिलाड़ियों के साथ बहुत समय बिताते हैं. मैंने पहले भी कहा है, आप महसूस कर सकते हैं कि ड्रेसिंग रूम में शुभमन गिल कप्तान हैं. यही आप एक कप्तान से चाहते हैं, और वह ऐसे ही रहे हैं.'

गिल शानदार रहे- पटेल

उन्होंने आगे कहा, 'इसलिए, मुझे यकीन है कि आगे बढ़ते हुए जो भी बात हो मुझे लगता है कि मैं इस पर टिप्पणी नहीं कर सकता. लेकिन जीटी कप्तान के रूप में शुभमन गिल शानदार रहे हैं.' उन्होंने अनुपस्थित प्लेयर्स के लिए कहा, 'देखिए, यह इस बात पर निर्भर करता है कि आप परिस्थिति को कैसे देखना चाहते हैं - गिलास आधा भरा है या आधा खाली. मुझे लगता है कि जिस तरह से हमारे शीर्ष क्रम ने बल्लेबाजी की है, उससे हम काफी खुश हैं. इसलिए, वे उन्हें इस समय उजागर होने का मौका नहीं दे रहे हैं. लेकिन हम इस पूरे टूर्नामेंट में बटलर, साई सुदर्शन और शुभमन गिल की बल्लेबाजी से काफी खुश हैं.'

ये भी पढे़ं.. VIDEO: कुदरत ने भी विराट को ठोका 'सलाम', परिंदों से किंग के लिए भेजा 'पैगाम', करिश्मा देख दुनिया हैरान

सुंदर की भी की तारीफ

उन्होंने आगे कहा, 'शेरफेन (रदरफोर्ड), जब भी उन्हें मौका मिला है उन्होंने अच्छा प्रदर्शन किया है. वाशिंगटन सुंदर ने हैदराबाद में हमें एक गेम जिताया है, जहां उन्होंने शानदार 49 रन बनाए. इसलिए, जाहिर है, हम जीत रहे हैं और अच्छा खेल रहे हैं. एक बार जब स्थिति आती है, तो हमें एक टीम के रूप में लगता है कि हमारा मध्य क्रम दबाव में प्रदर्शन करने के लिए काफी अच्छा है.'


रोहित शर्मा के संन्यास के बाद अजीत अगरकर की अगुआई वाली चयन समिति नए टेस्ट कप्तान की तलाश में है. जसप्रीत बुमराह बॉर्डर-गावस्कर सीरीज में भारतीय उप-कप्तान थे और रोहित की अनुपस्थिति में उन्होंने भारत की कमान संभाली थी, लेकिन बुमराह के पूर्णकालिक कप्तान के रूप में रोहित की जगह लेने की संभावना कम है. सेलेक्टर्स को लगता है कि वर्कलोड मैनेजमेंट के कारण बुमराह भारत के लिए सभी टेस्ट मैचों में नहीं खेल पाएंगे. सेलेक्टर्स टेस्ट टीम की कमान संभालने के लिए शुभमन गिल पर विचार कर रहे हैं. इसको लेकर अब पूर्व भारतीय कोच रवि शास्त्री ने भी अपनी राय व्यक्त की है.

'बुमराह एक अच्छे विकल्प नहीं'

भारत के पूर्व कोच रवि शास्त्री को भी लगता है कि बुमराह टेस्ट कप्तान के लिए एक बेहतरीन विकल्प नहीं होंगे, क्योंकि नेतृत्व की जिम्मेदारी उन पर अतिरिक्त दबाव डालेगी. शास्त्री ने आईसीसी रिव्यू पर कहा, 'मुझे लगता है कि उन्हें (बुमराह) एक बार में एक मैच के हिसाब से खेलना होगा. वह गंभीर चोट के बाद अब वापसी कर रहे हैं. उन्होंने आईपीएल क्रिकेट खेला है, जो चार ओवर का क्रिकेट है. अब 10 ओवर, 15 ओवर गेंदबाजी करने की परीक्षा होगी और आखिरी चीज जो आप चाहते हैं वह यह है कि कप्तान होने के नाते उनके दिमाग पर कोई दबाव न हो.'

कप्तान बनने के ये दो अच्छे ऑप्शन

रवि शास्त्री ने नए भारतीय कप्तान के बारे में कहा कि युवा खिलाड़ी शुभमन गिल और ऋषभ पंत टेस्ट क्रिकेट में भारत की अगुआई करने के लिए आदर्श विकल्प हो सकते हैं. उन्होंने कहा कि गिल और पंत दोनों ही युवा हैं और उन्होंने आईपीएल में नेतृत्व का पर्याप्त अनुभव प्राप्त किया है. बता दें कि गिल कप्तान की रेस में सबसे आगे माने जा रहे हैं. 

पूर्व कोच ने आगे कहा, 'आप किसी को तैयार करते हैं और मैं कहूंगा कि शुभमन बहुत अच्छा लग रहा है. उसे अवसर दें. वह 25, 26 साल का है, उसे समय भी दें. ऋषभ भी है. मुझे लगता है कि ये दोनों ही स्पष्ट खिलाड़ी हैं, क्योंकि उनकी उम्र कम है और उनके पास एक दशक का समय है. इसलिए, उन्हें सीखने दें. अब उनके पास कप्तान के रूप में अनुभव है. अपनी फ्रेंचाइजी की कप्तानी करना और इससे फर्क पड़ता है.'
